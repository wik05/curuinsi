<!DOCTYPE html>
<html lang="tca">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Tupanaarü Ore i Tórü Cori ya Ngechuchu ya Cristuchiga LUCA 3</title>
<meta name="keywords" content="Tupanaarü Ore i Tórü Cori ya Ngechuchu ya Cristuchiga, tca, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>LUCA</a></li>
<li><a href='LUK02.htm'>&lt;</a></li>
<li><a href='LUK.htm'>3</a></li>
<li><a href='LUK04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Cuáü̃ ga baiü̃xẽẽruü̃ nüxü̃ nixu ga Tupanaarü ore ga dauxchitawa ga ngextá taxúema íxãpataxü̃wa </div><div class='r'>(Mt 3.1-12; Mr 1.1-8; Cu 1.19-28) </div><div class='p'> <span class="verse" id="V1">1&#160;</span>Rü yexguma Tibériu 15 ga taunecü Dumaarü ãẽ̱xgacü yixĩxgu, rü yexguma nixĩ ga Pṍũchiu Piratu rü Yudéaaneãrü ãẽ̱xgacü yiĩxü̃, rü Erode rü Gariréaaneãrü ãẽ̱xgacü yiĩxü̃, rü naẽneẽ ga Piripi rü Itúreaane rü Traconíteaneãrü ãẽ̱xgacü yiĩxü̃, rü Lichániã rü Abiríniããneãrü ãẽ̱xgacü yiĩxü̃.  <span class="verse" id="V2">2&#160;</span>Rü yexguma ga Aná rü Caipá rü paigüeru nixĩgü. Rü yexguma nixĩ ga Zacaría nane ga Cuáü̃maã yadexaxü̃ ga Tupana ga dauxchitawa ga ngextá taxúema íxãpataxü̃wa.  <span class="verse" id="V3">3&#160;</span>Rü guxü̃ma ga yema nachicagü ga Yudáü̃cutüarü ngaicamana yexmagüxü̃gu nixũgüchigü ga Cuáü̃. Rü duü̃xü̃gümaã nüxü̃ nixuchigü na nüxü̃ naxoexü̃cèx ga nacümagü ga chixexü̃ rü ínabaiü̃xü̃cèx na yemaãcü Tupana nüxü̃́ nüxü̃ rüngümaxü̃cèx ga norü pecadugü.  <span class="verse" id="V4">4&#160;</span>Rü guma nuxcümaü̃cü ga Ichaxía ga Tupanaãrü orearü uruü̃ naxümatüxü̃rüü̃ nixĩ ga nangupetüxü̃. Yerü duü̃xü̃güarü maxü̃ãrü mexẽẽchigaxü̃ nixu ga yexguma ñaxgu: </div><div class='q'>“Ngẽma nachica i ngextá taxúema íxãpataxü̃wa rü tá nangẽxma i wüxi i duü̃xü̃ i nge̱ma tagaãcüma ñaxü̃: ‘¡Pegü pemexẽẽ naxcèx ya Cori! ¡Rü naxcèx ipeyanawẽ́xãchixẽẽ i perü maxü̃!’  <span class="verse" id="V5">5&#160;</span>Rü guxããrü maxü̃ rü tá inayarüwẽ́xãchi ñoma wüxi i ngatexü̃ rügütaxü̃rüü̃ na iyawéxü̃cèx i nama. Rü guxãma ya yíxema togüétüwa tügü ngẽxmaxẽẽgüxe rü tá ítarüxĩ ñoma wüxi ya mèxpǘne rü wüxi i ngüchitaeru idoxochixẽẽxü̃rüü̃. Rü guxü̃ma i nacüma i wü̃xü̃ rü tá inayarüwẽ́xãchigü. Rü ngẽma duü̃xü̃güarü maxü̃wa tama mexü̃ rü tá nayamexẽẽgü.  <span class="verse" id="V6">6&#160;</span>Rü guxü̃ma i duü̃xü̃gü rü tá nüxü̃ nadaugü ya yima Maxẽxẽẽruü̃ ya Tupana núma namucü”, </div><div class='m'>ñanagürü ga Ichaxía ümatüxü̃ ga ore.  <span class="verse" id="V7">7&#160;</span>Rü yexguma Cuáü̃xü̃tawa naxĩxgu ga duü̃xü̃gü na ínabaiü̃xẽẽãxü̃cèx, rü nüma ga Cuáü̃ rü ñanagürüama nüxü̃: —Pa Ãxtapearü Duü̃xü̃güx ¿Rü ñuxãcü nagu perüxĩnüe na naxchaxwa pibuxmüxü̃ i ngema poxcu i marü ingaicamaxü̃ ega tama nüxü̃ perüxoegu i pecüma i chixexü̃?  <span class="verse" id="V8">8&#160;</span>—¡Rü meã pemaxẽ na ngẽmaãcü guxü̃ma i duü̃xü̃gü nüxü̃ daugüxü̃cèx na aixcüma marü nüxü̃ perüxoexü̃ i pecüma i chixexü̃! Rü tama name i ñaperügügü: </div><div class='p'>“Tãũtáma Tupana toxü̃ napoxcue, erü Abráü̃tanüxü̃ tixĩgü” ñaperügügü. Erü tama ngẽmacèx nixĩ ya Tupana i duü̃xü̃güxü̃ nayaxuxü̃. Rü pemaã nüxü̃ chixu rü ngẽxguma Tupana naxwèxegu rü tama nüxü̃́ naguxcha na daa nutawa Abráü̃tanüxü̃ nanguxü̃xẽẽxü̃.  <span class="verse" id="V9">9&#160;</span>—Tupanaãrü yuema rü marü íimemare na yadaxü̃ãxü̃cèx i ngẽma nanetügü i tama mexü̃. Rü guxü̃ma i nanetügü i chixearü õṍxü̃ rü tá nadaxü̃, rü ñu̱xũchi üxüwa tá ínagu —ñanagürü ga Cuáü̃.  <span class="verse" id="V10">10&#160;</span>Rü yexguma ga duü̃xü̃gü rü Cuáü̃na nacagü, rü ñanagürügü: —¿Ṯacü ẽ́xna nixĩ i mexü̃ na tanaxüxü̃? —ñanagürügü.  <span class="verse" id="V11">11&#160;</span>Rü Cuáü̃ rü nanangãxü̃ rü ñanagürü: —Texé ya taxrearü gáuxü̃chiruã́xẽ rü name nixĩ i texé ya tüxü̃́ nataxúxena tanaxã. Rü texé ya õnaã́xẽ rü name nixĩ i texé ya ngearü õnaã́xẽmaã tangau i tümaãrü õna —ñanagürü.  <span class="verse" id="V12">12&#160;</span>Rü Cuáü̃xü̃tawa naxĩ ta ga ñuxre ga yatügü ga Dumaãrü ãẽ̱xgacücèx dĩẽru ngĩxü̃ ideetanüxü̃. Rü nanaxwèxegü ga Cuáü̃ na ínabaiü̃xẽẽxü̃. Rü Cuáü̃na nacagü, rü ñanagürügü: —Pa Ngúexẽẽruü̃x, ¿Ṯacü nixĩ i mexü̃ na tanaxüxü̃ i tomax? —ñanagürügü.  <span class="verse" id="V13">13&#160;</span>Rü Cuáü̃ rü ñanagürü nüxü̃: —Tama name i ãẽ̱xgacü pemaã nüxü̃ ixuxü̃ãrü yexera penayauxgü i dĩẽru i duü̃xü̃güxü̃tawa —ñanagürü.  <span class="verse" id="V14">14&#160;</span>Rü ñuxre ga churaragü rü ta Cuáü̃na nacagüe, rü ñanagürügü: —¿Toma rü ṯacü nixĩ i mexü̃ na tanaxüxü̃? —ñanagürügü. Rü nanangãxü̃ ga Cuáü̃ rü ñanagürü: —Tama name i texéxü̃ pexãxũneãcüma tümaãrü ngẽmaxü̃gü pepuxü̃. Rü tama name i ṯacü rü doraxü̃ tümachigaxü̃ pixu na ngẽmaãcü tümaãrü ngẽmaxü̃gü pepuxü̃xü̃cèx. Rü name nixĩ i ngẽma dĩẽru i ãẽ̱xgacü pexü̃́ ngĩmaã naxütanücümaãtama petaãẽgü rü tama yexeracücèx ípeca —ñanagürü.  <span class="verse" id="V15">15&#160;</span>Rü yexguma ga duü̃xü̃gü rü poraãcü ínananguxẽẽgü na paxa ínanguxü̃ ga Tupana Nane ga Cristu. Rü nagu narüxĩnüẽ ga na bexmana Cuáü̃ rü Cristu yiĩxü̃.  <span class="verse" id="V16">16&#160;</span>Natürü ga Cuáü̃ rü guxãxü̃ ñanagürü: —Aixcüma i choma rü dexáwamare pexü̃ íchabaiü̃xẽẽ, natürü tá ínangu i to i Tupanaãrü orearü uruü̃, rü nüma tá pexna nananguxẽẽ i Tupanaãẽ i Üünexü̃ wüxi i üxüemarüü̃. Erü nüma rü poraãcü choxü̃ narüyexera na ãẽ̱xgacü yiĩxü̃. Rü choma rü napẽ́xewa rü taxuwama chame rü bai i norü chapatucunüãrü wẽgüwa chame.  <span class="verse" id="V17">17&#160;</span>—Rü nüma rü marü ínamemare na ñoma i naãnewa yadexechiãxü̃cèx i norü duü̃xü̃gü ñoma wüxi ya yatü trigu naã́tüna idexechixü̃rüü̃. Rü ngẽmaãcü tá nayadexechi i ngẽma noxrü ixĩgüxü̃ na naxü̃- tawa nangẽxmagüxü̃cèx, natürü ngẽma tama noxrü ixĩgüxü̃, rü tá ínanagu nawa ya yima üxü ya taguma ixoxü̃ne —ñanagürü.  <span class="verse" id="V18">18&#160;</span>Rü yema oremaã rü muxü̃ma ga to ga ucu̱xẽgümaã, rü Cuáü̃ duü̃xü̃gümaã nüxü̃ nixu ga ore ga mexü̃ ga Ngechuchuchiga.  <span class="verse" id="V19">19&#160;</span>Rü Cuáü̃ rü ãẽ̱xgacü ga Erodexü̃ nanga, yerü ngĩmaã naxãmèx ga Erodía ga naẽneẽ ga Piripi namèx. Rü nananga ta naxcèx ga yema togü ga chixexü̃ ga naxüxü̃.  <span class="verse" id="V20">20&#160;</span>Natürü ga Erode rü tama Cuáü̃ga naxĩnü. Rü yexeraxü̃ ga chixexü̃ naxü, yerü poxcupataü̃wa Cuáü̃xü̃ namu. </div><div class='s'>Ngechuchuarü baiechiga </div><div class='r'>(Mt 3.13-17; Mr 1.9-11) </div><div class='p'> <span class="verse" id="V21">21&#160;</span>Rü yexguma taxũta napoxcugu ga Cuáü̃, rü guxü̃ ga duü̃xü̃güxü̃ ínabaiü̃xẽẽxyane, rü yexguma ta nixĩ ga Ngechuchuxü̃ ínabaiexẽẽxü̃. Rü yexguma Ngechuchu íyumüxẽyane rü ningena ga daxũguxü̃ ga naãne.  <span class="verse" id="V22">22&#160;</span>Rü Tupanaãẽ i Üünexü̃ rü wüxi ga muxtucurüü̃ inanago rü Ngechuchuna nangu. Rü daxũwa inanaxũ ga wüxi ga naga ga ñaxü̃: —Cuma nixĩ, Pa Chaunex, i cuxü̃ changechaü̃xü̃chixü̃ rü cumaã chataãẽxü̃ —ñaxü̃. </div><div class='s'>Ngechuchu ya Cristu natanüwa ngóxü̃ ga duü̃xü̃güchiga </div><div class='r'>(Mt 1.1-17) </div><div class='p'> <span class="verse" id="V23">23&#160;</span>Ngechuchu rü 30 ga taunecü nüxü̃́ nayexma ga yexguma ínaxügüãgu na guxü̃wama duü̃xü̃gümaã nüxü̃ yaxuxü̃ ga Tupanaarü Ore. Rü duü̃xü̃gü nagu narüxĩnüẽ rü Yúche nane nixĩ ga nümax. </div><div class='q2'>Rü Yúche rü Erí nane nixĩ. </div><div class='q'> <span class="verse" id="V24">24&#160;</span>Rü Erí rü Matáx nane nixĩ. </div><div class='q2'>Rü Matáx rü Lebí nane nixĩ. </div><div class='q2'>Rü Lebí rü Merequí nane nixĩ. </div><div class='q2'>Rü Merequí rü Yana nane nixĩ. </div><div class='q2'>Rü Yana rü Yúche nane nixĩ. </div><div class='q'> <span class="verse" id="V25">25&#160;</span>Rü Yúche rü Matatía nane nixĩ. </div><div class='q2'>Rü Matatía rü Amó nane nixĩ. </div><div class='q2'>Rü Amó rü Naṹü̃ nane nixĩ. </div><div class='q2'>Rü Naṹü̃ rü Echi nane nixĩ. </div><div class='q2'>Rü Echi rü Nagaí nane nixĩ. </div><div class='q'> <span class="verse" id="V26">26&#160;</span>Rü Nagaí rü Maã́x nane nixĩ. </div><div class='q2'>Rü Maã́x rü Matatía nane nixĩ. </div><div class='q2'>Rü Matatía rü Chemeĩ́ nane nixĩ. </div><div class='q2'>Rü Chemeĩ́ rü Yuchéx nane nixĩ. </div><div class='q2'>Rü Yuchéx rü Yudá nane nixĩ. </div><div class='q'> <span class="verse" id="V27">27&#160;</span>Rü Yudá rü Yuanáü̃ nane nixĩ. </div><div class='q2'>Rü Yuanáü̃ rü Récha nane nixĩ. </div><div class='q2'>Rü Récha rü Chorobabé nane nixĩ. </div><div class='q2'>Rü Chorobabé rü Charatía nane nixĩ. </div><div class='q2'>Rü Charatía rü Nerí nane nixĩ. </div><div class='q'> <span class="verse" id="V28">28&#160;</span>Rü Nerí rü Merequí nane nixĩ. </div><div class='q2'>Rü Merequí rü Adí nane nixĩ. </div><div class='q2'>Rü Adí rü Cocháü̃ nane nixĩ. </div><div class='q2'>Rü Cocháü̃ rü Elmadáü̃ nane nixĩ. </div><div class='q2'>Rü Elmadáü̃ rü Erú nane nixĩ. </div><div class='q'> <span class="verse" id="V29">29&#160;</span>Rü Erú rü Yochué nane nixĩ. </div><div class='q2'>Rü Yochué rü Erieché nane nixĩ. </div><div class='q2'>Rü Erieché rü Yoríü̃ nane nixĩ. </div><div class='q2'>Rü Yoríü̃ rü Matáx nane nixĩ. </div><div class='q2'>Rü Matáx rü Lebí nane nixĩ. </div><div class='q'> <span class="verse" id="V30">30&#160;</span>Rü Lebí rü Chimeṹü̃ nane nixĩ. </div><div class='q2'>Rü Chimeṹü̃ rü Yudá nane nixĩ. </div><div class='q2'>Rü Yudá rü Yúche nane nixĩ. </div><div class='q2'>Rü Yúche rü Yonáü̃ nane nixĩ. </div><div class='q2'>Rü Yonáü̃ rü Eriaquíü̃ nane nixĩ. </div><div class='q'> <span class="verse" id="V31">31&#160;</span>Rü Eriaquíü̃ rü Meréa nane nixĩ. </div><div class='q2'>Rü Meréa rü Ména nane nixĩ. </div><div class='q2'>Rü Ména rü Matáta nane nixĩ. </div><div class='q2'>Rü Matáta rü Natáü̃ nane nixĩ. </div><div class='q2'>Rü Natáü̃ rü Dabí nane nixĩ. </div><div class='q'> <span class="verse" id="V32">32&#160;</span>Rü Dabí rü Ichaxí nane nixĩ. </div><div class='q2'>Rü Ichaxí rü Obé nane nixĩ. </div><div class='q2'>Rü Obé rü Boó nane nixĩ. </div><div class='q2'>Rü Boó rü Cháru nane nixĩ. </div><div class='q2'>Rü Cháru rü Nachóü̃ nane nixĩ. </div><div class='q'> <span class="verse" id="V33">33&#160;</span>Rü Nachóü̃ rü Aminadá nane nixĩ. </div><div class='q2'>Rü Aminadá rü Admíü̃ nane nixĩ. </div><div class='q2'>Rü Admíü̃ rü Arni nane nixĩ. </div><div class='q2'>Rü Arni rü Esróü̃ nane nixĩ. </div><div class='q2'>Rü Esróü̃ rü Fare nane nixĩ. </div><div class='q2'>Rü Fare rü Yudá nane nixĩ. </div><div class='q'> <span class="verse" id="V34">34&#160;</span>Rü Yudá rü Acóbu nane nixĩ. </div><div class='q2'>Rü Acóbu rü Ichaá nane nixĩ. </div><div class='q2'>Rü Ichaá rü Abráü̃ nane nixĩ. </div><div class='q2'>Rü Abráü̃ rü Taré nane nixĩ. </div><div class='q2'>Rü Taré rü Nacúx nane nixĩ. </div><div class='q'> <span class="verse" id="V35">35&#160;</span>Rü Nacúx rü Cherúx nane nixĩ. </div><div class='q2'>Rü Cherúx rü Ragáu nane nixĩ. </div><div class='q2'>Rü Ragáu rü Peréx nane nixĩ. </div><div class='q2'>Rü Peréx rü Ebéx nane nixĩ. </div><div class='q2'>Rü Ebéx rü Cháru nane nixĩ. </div><div class='q'> <span class="verse" id="V36">36&#160;</span>Rü Cháru rü Caináü̃ nane nixĩ. </div><div class='q2'>Rü Caináü̃ rü Arpacháx nane nixĩ. </div><div class='q2'>Rü Arpachá rü Chéü̃ nane nixĩ. </div><div class='q2'>Rü Chéü̃ rü Noe̱ nane nixĩ. </div><div class='q2'>Noe̱ rü Laméx nane nixĩ. </div><div class='q'> <span class="verse" id="V37">37&#160;</span>Rü Laméx rü Matucharéü̃ nane nixĩ. </div><div class='q2'>Rü Matucharéü̃ rü Enóx nane nixĩ. </div><div class='q2'>Rü Enóx rü Yaréx nane nixĩ. </div><div class='q2'>Rü Yaréx rü Maararéx nane nixĩ. </div><div class='q2'>Rü Maararéx rü Caináü̃ nane nixĩ. </div><div class='q'> <span class="verse" id="V38">38&#160;</span>Rü Caináü̃ rü Enóx nane nixĩ. </div><div class='q2'>Rü Enóx rü Chex nane nixĩ. </div><div class='q2'>Rü Chex rü Adáü̃ nane nixĩ. </div><div class='q2'>Rü Adáü̃ rü Tupana nane nixĩ. </div><ul class='tnav'>
<li><a href='index.htm'>LUCA</a></li>
<li><a href='LUK02.htm'>&lt;</a></li>
<li><a href='LUK.htm'>3</a></li>
<li><a href='LUK04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 WBT</a></p>
</div>
</div></body></html>
