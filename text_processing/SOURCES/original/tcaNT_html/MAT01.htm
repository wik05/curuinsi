<!DOCTYPE html>
<html lang="tca">
<head>
<meta charset="UTF-8" />
<link rel="stylesheet" href="gentium.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Tupanaarü Ore i Tórü Cori ya Ngechuchu ya Cristuchiga MATEU 1</title>
<meta name="keywords" content="Tupanaarü Ore i Tórü Cori ya Ngechuchu ya Cristuchiga, tca, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>MATEU</a></li>
<li><a href='index.htm'>&lt;</a></li>
<li><a href='MAT.htm'>1</a></li>
<li><a href='MAT02.htm'>&gt;</a></li>
</ul>
<div class="main">
<div class='mt'>ORE I MEXÜ̃ GA MATEU ÜMATÜXÜ̃  
</div><div class='chapterlabel' id="V0"> 1</div><div class='s'>Ngechuchu ya Cristu natanüwa ngóxü̃ ga duü̃xü̃güchiga </div><div class='r'>(Lc 3.23-38) </div><div class='p'> <span class="verse" id="V1">1&#160;</span>Ñaã nixĩ ga yema nuxcümaxü̃güxü̃ ga duü̃xü̃gü ga Ngechuchu ya Cristu natanüwa ngóxü̃. Rü yematanüwa rü Dabí nixĩ ga wüxi, rü Abráü̃ nixĩ ga to. </div><div class='q3'> <span class="verse" id="V2">2&#160;</span>Rü Abráü̃ rü Ichaánatü nixĩ. </div><div class='q2'>Rü nüma ga Ichaá rü Acóbunatü nixĩ. </div><div class='q2'>Rü nüma ga Acóbo rü Yudánatü rü naẽneẽgünatü nixĩ. </div><div class='q3'> <span class="verse" id="V3">3&#160;</span>Rü Yudá rü Fárenatü rü Záranatü nixĩ. Rü Támara iyixĩ ga norü mamá. </div><div class='q2'>Rü nüma ga Fáre rü Eróü̃natü nixĩ. </div><div class='q2'>Rü nüma ga Eróü̃ rü Aráü̃natü nixĩ. </div><div class='q3'> <span class="verse" id="V4">4&#160;</span>Rü Aráü̃ rü Aminadánatü nixĩ. </div><div class='q2'>Rü nüma ga Aminadá rü Nachóü̃natü nixĩ. </div><div class='q2'>Rü nüma ga Nachóü̃ rü Charmóü̃natü nixĩ. </div><div class='q3'> <span class="verse" id="V5">5&#160;</span>Rü Charmóü̃ rü Boónatü nixĩ, rü Raá iyixĩ ga naẽ. </div><div class='q2'>Rü nüma ga Boó rü Obénatü nixĩ, rü nae rü Rux iyixĩ. </div><div class='q2'>Rü nüma ga Obé rü Ichaxínatü nixĩ. </div><div class='q3'> <span class="verse" id="V6">6&#160;</span>Rü nüma ga Ichaxí rü ãẽ̱xgacü ga Dabínatü nixĩ. </div><div class='q2'>Rü nüma ga ãẽ̱xgacü ga Dabí rü Charomóü̃natü nixĩ. Rü ngima ga Bechabé ga Uría namèxchirẽ́x ixĩcü iyixĩ ga naẽ ga Charomóü̃. </div><div class='q3'> <span class="verse" id="V7">7&#160;</span>Rü Charomóü̃ rü Roboáü̃natü nixĩ. </div><div class='q2'>Rü nüma ga Roboáü̃ rü Abíanatü nixĩ. </div><div class='q2'>Rü nüma ga Abía rü Achánatü nixĩ. </div><div class='q3'> <span class="verse" id="V8">8&#160;</span>Rü Achá rü Yochapánatü nixĩ. </div><div class='q2'>Rü Yochapá rü Yoráü̃natü nixĩ. </div><div class='q2'>Rü nüma ga Yoráü̃ rü Uchíanatü nixĩ. </div><div class='q3'> <span class="verse" id="V9">9&#160;</span>Rü Uchía rü Yotáü̃natü nixĩ. </div><div class='q2'>Rü Yotáü̃ rü Acánatü nixĩ. </div><div class='q2'>Rü nüma ga Acá rü Echequíanatü nixĩ. </div><div class='q'> <span class="verse" id="V10">10&#160;</span>Rü Echequía rü Manachénatü nixĩ. </div><div class='q2'>Rü Manaché rü Amóü̃natü nixĩ. </div><div class='q2'>Rü nüma ga Amóü̃ rü Yochíanatü nixĩ. </div><div class='q'> <span class="verse" id="V11">11&#160;</span>Rü Yochía rü Yeconíanatü rü naẽneẽgünatü nixĩ. Rü yexguma nixĩ ga Babiróniãcü̱̃ã̱x ga churaragü Yudíugüxü̃ íyauxü̃xü̃ rü Babiróniããnewa nagagüãxü̃. </div><div class='q2'> <span class="verse" id="V12">12&#160;</span>Rü yexguma Babiróniãwa Yudíugüxü̃ nagagüguwena, rü Yeconía nane ga Charatíe nabu. Rü nüma ga Charatíe rü Chorobabénatü nixĩ </div><div class='q'> <span class="verse" id="V13">13&#160;</span>Rü Chorobabé rü Abiúnatü nixĩ. </div><div class='q2'>Rü Abiú rü Eriaquíü̃natü nixĩ. </div><div class='q2'>Rü nüma ga Eriaquíü̃ rü Achónatü nixĩ. </div><div class='q'> <span class="verse" id="V14">14&#160;</span>Rü Achó rü Chadóxnatü nixĩ. </div><div class='q2'>Rü Chadóx rü Aquíü̃natü nixĩ. </div><div class='q2'>Rü nüma ga Aquíu rü Eriúnatü nixĩ. </div><div class='q'> <span class="verse" id="V15">15&#160;</span>Rü Eriú rü Ereachánatü nixĩ. </div><div class='q2'>Rü Ereachá rü Matáü̃natü nixĩ. </div><div class='q2'>Rü nüma ga Matáü̃ rü Acóbunatü nixĩ. </div><div class='q'> <span class="verse" id="V16">16&#160;</span>Rü Acóbu rü Yúchenatü nixĩ. Rü nüma ga Yúche rü María ngĩte nixĩ. Rü ngima ga María rü Ngechuchu ya Cristu naẽ iyixĩ. Rü guma Ngechuchuxü̃ nixĩ ga naxunetaxü̃ ga Tupana. </div><div class='m'> <span class="verse" id="V17">17&#160;</span>Rü yemaãcü Abráü̃wa inaxügü ga yema duü̃xü̃gü rü 14 nixĩ ñu̱xmata Dabíwa nangu. Rü yemawena to ga 14 inaxügü ga Dabíwa rü ñu̱xmata Babiróniãcü̱̃ã̱x ga churaragü Yudíugüxü̃ íyauü̃xguwa nangu. Rü yemawena to ga 14 inaxügü ga yexguma Yudíugüxü̃ ínayauü̃xguwena rü ñu̱xmata Cristu buxguwa nangu. </div><div class='s'>Ngechuchu ya Cristuarü buxchiga </div><div class='r'>(Lc 2.1-7) </div><div class='p'> <span class="verse" id="V18">18&#160;</span>Rü ñaãcü nixĩ ga yexguma nabuxgu ga Ngechuchu. Rü naẽ ga María rü marü Yúchemaã ixãtechaü̃. Natürü naxü̃pa ga nügüna na nangugüxü̃ rü marü Tupanaãẽ i Üünexü̃ãrü ĩnüãxü̃́ ixãxãcü. </div><div class='m'> <span class="verse" id="V19">19&#160;</span>Rü Yúche ga María ngĩtechaü̃ ixĩcü rü wüxi ga mecü nixĩ. Rü yemacèx tama nanango̱xẽẽchaü̃ ga yema na naxãxãcüxü̃ ga María. Rü nagu narüxĩnü ga bexmamare ngĩxü̃ na ínatáxü̃.  <span class="verse" id="V20">20&#160;</span>Rü yexguma yemagu ínaxĩnüyane, rü wüxi ga daxũcü̱̃ã̱x ga Tupanaãrü orearü ngeruü̃, rü nanegüwa naxcèx nango̱x rü namaã nidexa. Rü ñanagürü nüxü̃: —Pa Yúche Pa Dabítanüxü̃x, ¡tãxṹ i ngĩxü̃ cuxoxü̃ i María na ngĩmaã cuxãmaxü̃! Erü Tupanaãẽ i Üünexü̃ ngĩxna ĩnüxü̃gagu nixĩ i naxãxãcüxü̃.  <span class="verse" id="V21">21&#160;</span>—Rü ngĩma tá ngĩxü̃́ nangẽxma ya wüxi ya ngine, rü cuma rü tá Ngechuchugu cunaxüéga. Rü ngẽma nae̱ga rü ‘maxẽẽruxü̃’ ñaxüchiga nixĩ, erü nüma tá norü pecadugüwa ínananguxü̃xẽẽ i norü duü̃xü̃gü —ñanagürü.  <span class="verse" id="V22">22&#160;</span>Rü guxü̃ma ga yema orearü ngeruü̃ nüxü̃ ixuxü̃ rü nangupetü na yanguxü̃cèx ga Cori ga Tupanaãrü ore ga nuxcümaü̃xü̃ ga norü orearü uruü̃wa nüxü̃ yaxuxü̃ ga ñaxü̃: </div><div class='q'> <span class="verse" id="V23">23&#160;</span>“Rü tá tauemacü ngĩxü̃ inayarütaxu i ngẽma nge i taguma yatüxü̃ cuèxcü. Rü tá nayatü. Rü Emanue̱ tá nixĩ i nae̱ga. Rü ngẽma nae̱ga rü ‘Tupana tatanüwa nangu’, ñaxü̃chiga nixĩ”, </div><div class='m'>ñanagürü.  <span class="verse" id="V24">24&#160;</span>Rü yexguma pewa nabèi̱ãchigu ga Yúche, rü nanaxü ga yema Tupanaãrü orearü ngeruü̃ ga daxũcü̱̃ã̱x namaã nüxü̃ ixuxü̃. Rü Maríamaã naxãmèx.  <span class="verse" id="V25">25&#160;</span>Natürü taguma ngĩxü̃nexü̃ nacuèx ñu̱xmata nabu ga guma ngĩne. Rü Ngechuchugu nanaxüéga. </div><ul class='tnav'>
<li><a href='index.htm'>MATEU</a></li>
<li><a href='index.htm'>&lt;</a></li>
<li><a href='MAT.htm'>1</a></li>
<li><a href='MAT02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2008 WBT</a></p>
</div>
</div></body></html>
